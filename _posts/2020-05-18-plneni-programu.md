---
category: blog
title: Zveřejnili jsme přehled, jak na Praze 12 plníme předvolební program
date: 2020-05-18
author: Michal Macek
authorId: michal.macek
image: posts/2020-05-18-plneni-programu.png
tags:
  - zastupitelstvo
  - volby
  - program
---

Pro komunální volby v roce 2018 Piráti Praha 12 připravili [program]({{ '/komunalni-volby/program-2018.html' | relative_url }}) čítající 52 konkrétních bodů. Dosavadní plnění těchto závazků nyní v přehledné podobě zveřejňujeme.

Jedním z dlouhodobých cílů Pirátské strany je celková proměna politického stylu. Nebát se otevřít politiku (vč. té komunální) veřejnosti, přivést do ní normální lidi a mj. se přesunout od pletichaření směrem ke skutečné práci a od prázdných frází směrem k reálným výsledkům.
Proto před každými volbami zveřejňujeme detailní program s vyznačenými prioritami, a proto plnění programu skutečně sledujeme.

Na Praze 12 podobně jako jinde po republice používáme k evidenci programových kroků opensourcový softwarový nástroj Redmine, ve kterém má každý z 52 programových úkolů vlastní záznam. Každý záznam říká, kdo přesně za daný úkol zodpovídá, co přesně na něm už bylo odpracováno a jak se blížíme finálnímu naplnění programového cíle.

Tuto kompletní evidenci nyní zveřejňujeme v [přehledné interaktivní grafice]({{ '/komunalni-volby/plneni-programu-2018.html' | relative_url }}) na našich webových stránkách. Body v ní jsou rozčleněny podle kapitol našeho programu a každá kapitola má opět vlastního garanta z řad radních a zastupitelů. Jak budou úkoly průběžně aktualizovány (cca jednou za čtvrt roku), můžete Vy sami online sledovat, jak program plníme a jak #držíme_kurz.

Sluší se poděkovat našim koaličním partnerům. Protože i díky tomu, že koalice proti sobě nepolitikaří, neháže si klacky pod nohy a dodržuje koaliční smlouvu, se věci na Praze 12 hýbou výrazně kupředu.
